CZĘŚĆ PIERWSZA
Jol krążowniczy “Nellie" obrócił się na kotwicy bez trzepotu żagli i stanął
nieruchomo. Przypływ się skończył, wiatr ucichł prawie zupełnie, a że jacht
kierował się w dół rzeki, nie pozostawało nic innego, tylko zatrzymać się i czekać
odpływu.
Przymorski obszar Tamizy rozciągał się przed nami jak początek
nieskończonego wodnego szlaku. Morze i niebo w oddali spajały się z sobą bez
śladu, a w świetlistej przestrzeni wysuszone na słońcu żagle szkut dryfujących w
górę z przypływem zdawały się tkwić spokojnie w kępkach czerwonych, ostro
zakończonych płócien, błyskając pokostowanymi rozprzami. Mgła stała na niskich
brzegach, ścielących się ku morzu coraz cieńszą warstwą. Powietrze było ciemne
nad Gravesend, a jeszcze dalej w głąb zdawało się zgęszczać w ponury mrok,
skupiony w posępnym bezruchu nad najbardziej rozległym i najpotężniejszym
miastem świata.
Naszym kapitanem i gospodarzem był Dyrektor różnych towarzystw.
Wszyscy czterej spoglądaliśmy ku niemu serdecznie, gdy stał na dziobie tyłem do
nas patrząc w stronę morza. Na całej rzece nie było widać nic, co wyglądałoby tak
bardzo po wodniacku. Przypominał pilota, który dla marynarza jest wcieleniem
tego, co zasługuje na najwyższe zaufanie. Trudno było sobie wyobrazić, że teren
jego pracy nie leży het, tam, u świetlanego ujścia rzeki, lecz w górze Tamizy,
wśród posępnego mroku.
Jednoczyła nas - jak już gdzieś powiedziałem - więź morza. Nie tylko nie
pozwalała, abyśmy o sobie zapomnieli w czasie długich okresów rozstania, ale
uczyła nas wzajemnej pobłażliwości dla naszych opowiadań, a nawet poglądów.
Prawnik - najmilszy z towarzyszy - miał ze względu na pokaźną ilość lat i cnót
jedyną poduszkę na pokładzie i leżał na jednej derce. Księgowy wydobył już
2
pudełko z dominem i zabawiał się ustawianiem domków z kostek. Marlow siedział
skrzyżowawszy nogi, w głębi rufy, oparty o bezanmaszt. Miał zapadłe policzki,
żółtą cerę, proste plecy, wygląd ascety, a ze swymi obwisłymi ramionami i rękami
leżącymi na kolanach dłonią ku górze podobny był do bożka. Dyrektor
upewniwszy się, że kotwica dobrze trzyma, przeszedł na rufę i zasiadł między
nami. Zamieniliśmy leniwie kilka słów. Potem zapadło na jachcie milczenie. Dla
jakiejś tam przyczyny nie rozpoczynaliśmy partii domina. Opanowała nas zaduma i
byliśmy zdolni tylko do spokojnego patrzenia przed siebie. Dzień się kończył
wśród cichej pogody, wspaniałej, nieskazitelnej. Woda jaśniała spokojnie, niebo
bez żadnej plamki było dobrotliwym bezmiarem nieskalanego światła; nawet mgły
na mokradłach Essexu wyglądały jak zwiewna, promienista tkanina, która zawisła
z lesistych wyniosłości w głębi lądu układając się na niskich brzegach w fałdy
przejrzystej draperii. Tylko ku zachodowi mrok tkwił posępnie nad górnym
biegiem rzeki i ściemniał się z każdą minutą, jakby rozgniewany zbliżaniem się
słońca.
Wreszcie słońce zsunęło się nisko, zakreślając niedostrzegalny łuk, i od
gorejącej białości przeszło w ciemną czerwień bez promieni i bez ciepła, jakby
miało nagle zagasnąć, rażone śmiercią przy zetknięciu z owym mrokiem ścielącym
się posępnie nad ciżbą ludzi.
Woda zmieniła oblicze natychmiast, a pogodna jasność stała się mniej
świetna, lecz jakby głębsza. Stara rzeka, rozlana szeroko, wypoczywała bez ruchu u
schyłku dnia - po całych wiekach dzielnej służby u rasy zaludniającej jej brzegi -
rozpostarta spokojnie w swej godności wodnego szlaku wiodącego do najdalszych
krańców ziemi. Nie patrzyliśmy na czcigodną rzekę przelotnym spojrzeniem
krótkiego dnia, który zjawia się i odchodzi na zawsze, ale widzieliśmy ją w
dostojnym świetle trwałych wspomnień. I zaiste, nic łatwiejszego dla ludzi, którzy
- jak to się mówi - “poświęcili się morzu" z szacunkiem i przywiązaniem, niż
3
wywołać wielkiego ducha przeszłości na przymorskim obszarze Tamizy. Przypływ
i odpływ biegną tam i z powrotem w nieustającej służbie, przepełnione
wspomnieniami o okrętach i ludziach, których niosły ku domowemu wytchnieniu
lub ku walkom na morzach. Prądy te znały wszystkich mężów, którymi szczyci się
naród, i służyły im wszystkim - od sir Francisa Drake'a do sir Johna Franklina -
rycerzom utytułowanym lub nie, wielkim błędnym rycerzom morza. Prądy te
dźwigały wszystkie statki, których imiona są jak drogocenne kamienie błyszczące
w pomroce wieków, od “Złotej Łani" powracającej z łonem pełnym skarbów -
statku, co po odwiedzinach jej królewskiej mości znika z gigantycznej opowieści -
aż do “Erebu" i “Terroru", które puściły się na inne podboje, aby nigdy nie wrócić.
Prądy te znały i okręty, i ludzi. Znały tych, co wypłynęli z Deptford, z Greenwich,
z Erith - awanturników i osadników; znały okręty królewskie i okręty finansistów,
kapitanów, admirałów, znały ciemne figury handlu ze Wschodem i wynajętych
“generałów" wschodnioindyjskich flot. Łowcy złota lub łowcy sławy, wszyscy
płynęli tą rzeką dzierżąc miecz, a często i pochodnię - wysłannicy potęgi z głębi
kraju, niosący iskry świętego ognia. Jakaż wielkość nie płynęła z prądem tej rzeki
dążąc ku tajemnicy nieznanych ziem... Marzenia ludzkie, nasiona
rzeczypospolitych, zarodki cesarstw.
Słońce zaszło, zmierzch padł na rzekę i światła zaczęły się ukazywać wzdłuż
brzegu. Latarnia morska Chapmana, stojąca na trzech nogach wśród błotnej ławicy,
rzucała silny blask. Okrętowe światła dążyły żeglownym szlakiem - odbywał się
wielki ruch światełek w górę i w dół rzeki. A dalej na zachód, nad górnym biegiem,
leże miasta-olbrzyma znaczyło się wciąż złowieszczo na niebie - posępnym
mrokiem w słońcu, upiornym blaskiem pod gwiazdami.
“A i to miejsce - powiedział nagle Marlow - było ongi jednym z ciemnych
zakątków ziemi".
On jeden jedyny spośród nas wciąż jeszcze “służył na morzu". Najgorszy
4
zarzut, jaki mógł spotkać Marlowa, to że nie był on typowym przedstawicielem
swego zawodu. Był marynarzem, ale był również wędrowcem, gdy tymczasem
większość marynarzy prowadzi, jeśli można się tak wyrazić, życie osiadłe. Ich
usposobienie należy do kategorii domatorskich, a dom zawsze jest z nimi - okręt;
tak samo jak ich kraj - morze. Jeden okręt jest bardzo podobny do drugiego, a
morze zawsze jest jednakowe. Wśród niezmienności otoczenia obce wybrzeża,
obce twarze, zmienny ogrom życia, przesuwają się koło nich przesłonięte
bynajmniej nie poczuciem tajemnicy, lecz nieco pogardliwą niewiedzą; gdyż nie
ma dla marynarza nic tajemniczego - chyba samo morze, które jest władcą jego
istnienia, władcą równie niezbadanym jak Przeznaczenie. Co zaś do reszty świata,
przypadkowy spacer poza godzinami służby lub przypadkowa pijatyka na
wybrzeżu wystarcza, aby odsłonić przed marynarzem tajemnicę całego kontynentu,
i marynarz uważa na ogół, że tajemnica nie była warta poznania. Opowiadania
marynarzy odznaczają się prostą bezpośredniością i cały ich sens pomieściłby się w
pękniętej łupinie orzecha. Lecz Marlow nie był typowym żeglarzem (wyjąwszy
jego skłonność do opowiadań) i według niego sens jakiegoś epizodu nie tkwił w
środku jak pestka, lecz otaczał z zewnątrz opowieść, która tylko rzucała nań
światło - jak blask oświetla opary - na wzór mglistych aureoli widzialnych czasem
przy widmowym oświetleniu księżyca.
Uwaga Marlowa nie zaskoczyła nas wcale. To było zupełnie w jego stylu.
Przyjęliśmy ją w milczeniu. Nikt nie zdobył się nawet na mruknięcie, a on wkrótce
zaczął znów mówić powoli:
“Mam na myśli bardzo dawne czasy, kiedy Rzymianie przybyli tu po raz
pierwszy, tysiąc dziewięćset lat temu - wczoraj... Światło biło później z tej rzeki -
wspominaliście o Rycerzach? Tak, ale to wszystko jest jak płomień przebiegający
równinę, jak błyskawica wśród chmur. Żyjemy w tym blasku - oby trwał, póki stara
ziemia toczyć się będzie! Ale wczoraj była tu ciemność. Wystawcie sobie uczucia
5
dowódcy pięknej - jak to się nazywało? - triremy na Morzu Śródziemnym,
dowódcy odkomenderowanego nagle na północ: przebiega Galię w pośpiechu;
powierzają mu jeden z tych statków, które legioniści - wspaniale wszechstronni
musieli z nich być majstrowie - budowali, jak się zdaje, całymi setkami w
przeciągu miesiąca lub dwóch, jeśli można wierzyć temu, co się czyta. Wyobraźcie
go sobie tam: istny koniec świata, morze barwy ołowiu, niebo barwy dymu, okręt o
sztywności akordeonu - a dowódca prowadzi go w górę rzeki wioząc zapasy czy
rozkazy, czy co tam chcecie. Ławice piasku, bagna, lasy, dzicy ludzie, nic prawie
do jedzenia odpowiedniego dla cywilizowanego człowieka, a do picia nic prócz
wody w Tamizie. Falerneńskiego wina ani śladu; wysiadać na brzeg nie można. Tu
i tam obóz wojskowy zagubiony w dziczy jak igła w stogu siana - zimno, mgła,
burze, choroby, wygnanie i śmierć - śmierć czatująca w powietrzu, w wodzie, w
gąszczu. Musieli tu ginąć jak muchy. O, tak - dokonał tego. Z pewnością
poprowadził bardzo dobrze tę wyprawę, niewiele o tym myśląc - chyba później,
kiedy się chełpił wszystkim, co przeszedł swojego czasu. Byli to ludzie dość mężni,
by stawić czoło ciemności. A może takiemu dowódcy dodawała ducha nadzieja, że
dostanie się z czasem do floty w Rawennie - jeśli miał dobrych przyjaciół w
Rzymie i jeśli wytrzymał straszny klimat. Albo wyobraźcie sobie, że przyzwoity,
młody obywatel w todze - może cokolwiek za gorliwie uprawiający grę w kości -
zjawia się tutaj w świcie jakiegoś prefekta albo poborcy podatków, albo wreszcie
kupca, by poprawić swój los. Ląduje na trzęsawisku, maszeruje przez lasy i
osiadłszy na jakiejś placówce w głębi lądu czuje, że dzicz, zupełna dzicz zamknęła
się wkoło niego - tajemnicze życie dziczy, które tętni w lesie, w dżungli, w sercach
dzikich ludzi. Nie ma wtajemniczenia w takie misteria. Nasz obywatel musi żyć
pośród niepojętego, które jest także czymś wstrętnym. A jednocześnie to niepojęte
ma urok, który zaczyna na niego działać. Urzeczenie obrzydliwością, rozumiecie?
Wyobraźcie sobie rosnący w tym człowieku żal, pragnienie ucieczki, bezsilny
6
wstręt, poddanie się, nienawiść".
Zamilkł.
“Zważcie - zaczął znów i siedząc ze skrzyżowanymi nogami podniósł rękę
obróconą dłonią na zewnątrz, zupełnie jak Budda nauczający w europejskim
ubraniu i bez lotosu - zważcie, że żaden z nas nie czułby tego samego. Ratuje nas
sprawność naszej pracy - poświęcenie się sprawności. Ale tamci ludzie nie
przedstawiali doprawdy nic nadzwyczajnego, Kolonistami nie byli; podejrzewam,
że ich administracja nie różniła się niczym od ucisku. Byli zdobywcami, do tego
zaś potrzeba tylko bezmyślnej siły; i nie ma się czym szczycić, jeśli się ją posiada,
ponieważ siła ta jest po prostu przypadkiem, wypływającym ze słabości innych.
Zagarniali, co mogli, ze zwykłej chciwości. Była to po prostu kradzież z
włamaniem, masowe morderstwo na wielką skalę, a ludzie rzucali się w to na oślep
- jak przystoi tym, którzy napastują ciemności. Podbój ziemi, polegający
przeważnie na tym, że się ją odbiera ludziom o odmiennej cerze lub trochę bardziej
płaskich nosach, nie jest rzeczą piękną, jeśli się w niego wejrzy zbyt dokładnie.
Odkupia go tylko idea. Idea tkwiąca w głębi; nie sentymentalny pozór, tylko idea; i
altruistyczna wiara w tę ideę - coś, co można wyznawać i bić przed tym pokłony, i
składać ofiary..."
Urwał, Płomyki ślizgały się po rzece: małe, zielone płomyki, czerwone
płomyki, białe płomyki, które się ścigały nawzajem, dopędzały, łączyły,
krzyżowały - aby się rozstać śpiesznie lub powoli. Ruch handlowy wielkiego
miasta trwał na bezsennej rzece wśród gęstniejącego mroku. Przypatrywaliśmy się
czekając cierpliwie - nic innego nie można było robić aż do końca przypływu; lecz
dopiero po dłuższym milczeniu Marlow rzekł wahająco: “Pamiętacie pewno,
koledzy, że byłem czas jakiś marynarzem na słodkich wodach" - i wówczas
wiedzieliśmy już, że jest nam sądzone, nim zacznie się odpływ, wysłuchać jednej z
rozlicznych przygód Marlowa, nie doprowadzających do żadnych konkluzji.
7
“Nie chcę nudzić was długo tym, co spotkało mnie samego - zaczął
zdradzając tą uwagą słabość właściwą wielu gawędziarzom, którzy tak często zdają
się nie wiedzieć, co ich słuchaczy najbardziej interesuje - ale żeby zrozumieć
wpływ, jaki to na mnie wywarło, musicie wiedzieć, jak się tam znalazłem, co
zobaczyłem, jak popłynąłem w górę rzeki aż do miejsca, gdzie spotkałem się po raz
pierwszy z tym nieborakiem. Był to najdalszy punkt mojej wyprawy i
kulminacyjny punkt moich przeżyć. Rzucił jak gdyby pewien rodzaj światła na to,
co mnie otaczało, i na moje myśli. Wszystko to było dość ponure i żałosne, i wcale
nie nadzwyczajne - i nie bardzo jasne. Nie, nie było bardzo jasne. A jednak zdaje
mi się, że rzuciło pewnego rodzaju światło.
Powróciłem wówczas, jak pamiętacie, do Londynu po dłuższej żegludze na
Oceanie Indyjskim, Spokojnym, na morzach chińskich, po porządnej porcji
Wschodu - trwało to około sześciu lat. Wałęsałem się tu i ówdzie przeszkadzając
kolegom w pracy i nachodząc wasze domy, zupełnie jakby mi niebo poruczyło
misję, aby was cywilizować. Przez pewien czas bardzo to było przyjemne, lecz
wkrótce zmęczyłem się wypoczynkiem. Wówczas zacząłem rozglądać się za
okrętem - co jest chyba najcięższą pracą na świecie. Ale okręty nie chciały nawet
na mnie patrzeć. I ta zabawa zmęczyła mnie również. Otóż, kiedy byłem małym
chłopczykiem, miałem namiętność do map. Wpatrywałem się godzinami w
Południową Amerykę i Afrykę lub Australię pogrążając się we wspaniałościach
odkrywczych podróży. W owych czasach było jeszcze wiele miejsc pustych na
ziemi, a jeśli które z nich wydawało mi się na mapie szczególnie ponętne (ale one
wszystkie tak wyglądają), kładłem na nie palec i mówiłem: «Pojadę tam, jak
dorosnę». Pamiętam, że biegun północny należał do tych miejsc. No, nie
zajechałem tam jeszcze, a teraz już próbować nie będę. Czar prysł. Inne znów
miejsca były rozrzucone w okolicach równika i po wszelkich szerokościach
geograficznych obu półkul. Zwiedziłem niektóre z nich i... no, nie będziemy o tym
8
mówili. Ale było tam jedno - największe, najbardziej puste, że tak powiem - do
którego ciągnęło mnie najsilniej.
Prawda, że w owej chwili to miejsce nie było już puste. Od czasów mego
dzieciństwa zapełniły je rzeki i jeziora, i nazwy. Przestało być próżną przestrzenią
pełną rozkosznej tajemnicy - białą plamą, budzącą w chłopcach wspaniałe
marzenia. Przeobraziło się w miejsce, gdzie panuje ciemność. Ale była tam przede
wszystkim jedna rzeka, wielka, potężna rzeka, którą się oglądało na mapie,
podobną do olbrzymiego, wyciągniętego węża, ze łbem w morzu, z tułowiem
wijącym się poprzez rozległą krainę, z ogonem zagubionym w głębi lądu. A gdy
przyglądałem się mapie przez okno wystawy, przykuwała mnie ta rzeka, jak wąż
przykuwa wzrokiem ptaszka - niemądrego, małego ptaszka. Przypomniałem sobie,
że istnieje wielkie towarzystwo, spółka do handlu na tej rzece. Do licha! Przyszło
mi na myśl, że przecież nie mogę prowadzić handlu bez posługiwania się jakimiś
statkami na tej ogromnej przestrzeni - bez parowców! Dlaczego bym nie miał się
postarać o dowództwo któregoś z nich. Szedłem dalej przez Fleet Street, ale nie
mogłem się pozbyć tych myśli. Wąż mnie oczarował.
To handlowe towarzystwo było spółką z kontynentu; ale mam mnóstwo
krewnych na kontynencie, ponieważ - jak mówią - taniej tam i wcale nie tak
nieprzyjemnie, jak by się zdawało.
Z przykrością muszę wyznać, że zacząłem swych krewnych nudzić. Już to
samo było dla mnie czymś zupełnie nowym. Rozumiecie, nigdy nie miałem
zwyczaju w taki sposób brać się do rzeczy. Szedłem zawsze swoją własną drogą,
na własnych nogach, tam dokąd miałem ochotę. Nie byłbym wierzył, że jestem
zdolny do czegoś podobnego, tylko że - widzicie - jakoś czułem, że muszę się tam
dostać - tak czy inaczej. Więc ich zanudzałem. Mężczyźni mówili: «Mój drogi» - i
nic nie robili. Wówczas - czy uwierzycie? - wziąłem się do kobiet. Ja, Charlie
Marlow, zaprzągłem do roboty kobiety, aby dostać posadę. Słowo daję! No,
9
widzicie - prześladowała mnie ta myśl. Miałem ciotkę, zacną, entuzjastyczną
duszę. Napisała mi: «To będzie cudowne. Gotowam zrobić dla Ciebie wszystko,
wszystko. Myśl jest wspaniała. Znam żonę jednego z członków administracji
postawionego bardzo wysoko; znam także człowieka, który ma wielkie wpływy» -
itd., itd. Postanowiła póty suszyć głowę ludziom, póki mnie nie mianują kapitanem
rzecznego parowca, skoro taka jest moja fantazja.
Dostałem nominację, oczywiście, i dostałem ją bardzo prędko, Zdaje się, że
towarzystwo dowiedziało się o śmierci jednego z kapitanów, który został zabity w
bójce z krajowcami. To był mój szczęśliwy los i tym bardziej zachciało mi się
jechać. Dopiero w długie miesiące potem, kiedy usiłowałem odzyskać resztki ciała
owego kapitana, dowiedziałem się, że źródłem kłótni było nieporozumienie co do
kur. Tak, dwóch czarnych kur. Fresleven - tak się ów facet nazywał - Duńczyk,
uważał, że go pokrzywdzono przy kupnie, wysiadł więc na ląd i zaczął okładać
laską naczelnika wsi. Ach, nie zdziwiłem się wcale, gdy mi to opowiadali,
zaznaczając równocześnie, że Fresleven był najłagodniejszą, najspokojniejszą
istotą pod słońcem. Było tak z pewnością; ale przecież znajdował się tam już od
paru lat służąc wzniosłej idei i prawdopodobnie uczuł nareszcie potrzebę
potwierdzenia w jakikolwiek sposób szacunku dla siebie samego. Dlatego też łupił
bez litości starego Murzyna; naokoło gapił się tłum skamieniałych krajowców, aż
wreszcie jeden z nich - podobno syn naczelnika - słuchając z rozpaczą wrzasków
starca, dźgnął białego włócznią dla próby - i oczywiście włócznia weszła z
łatwością między łopatki. Potem cała ludność uciekła do lasu w oczekiwaniu
wszelkich możliwych klęsk, zaś parowiec dowodzony przez Freslevena odpłynął
również w wielkim popłochu, pod komendą maszynisty, o ile sobie przypominam.
Później nikt już nie zdawał się troszczyć o szczątki Freslevena, póki się tam nie
znalazłem jako jego następca. Nie mogłem tej sprawy zaniedbać, ale gdy wreszcie
nastręczyła mi się sposobność zetknięcia z moim poprzednikiem, trawa rosnąca
10
między jego żebrami dość była wysoka, aby zasłonić kości. Zostały wszystkie na
miejscu. Nikt nie tknął nadnaturalnej istoty leżącej na ziemi. Wieś opustoszała,
chaty stały otworem, czarne, butwiejące, krzywe wśród rozwalonych płotów.
Klęska spadła istotnie na wieś. Ludność znikła. Obłąkany strach rozproszył
wszystkich - mężczyzn, kobiety i dzieci; zaszyli się w gąszcz i nie wrócili już
nigdy. Nie wiem doprawdy, co się stało z kurami. Przypuszczam, że sprawa
postępu pozyskała je jakoś dla siebie. Tak czy owak, wskutek tej sławetnej afery
dostałem nominację, nim się jeszcze zacząłem naprawdę jej spodziewać.
Latałem na wszystkie strony jak wariat, aby się przygotować do wyjazdu, i
przed upływem czterdziestu ośmiu godzin płynąłem już przez kanał dla pokazania
się pryncypałom i podpisania kontraktu. W bardzo niewiele godzin przybyłem do
miasta, które przypomina mi zawsze pobielany grób. Z pewnością to uprzedzenie.
Znalazłem bez trudu biura kompanii. Był to największy budynek w mieście i
każdy, kogo tylko spotkałem, mówił o tym towarzystwie. Mieli rządzić zamorskim
imperium i robić wielkie pieniądze na handlu.
Wąska, opustoszała uliczka w głębokim cieniu, wysokie domy, niezliczone
okna o weneckich żaluzjach, martwa cisza, trawa między kamieniami, imponujące
wjazdowe arkady na prawo i lewo, olbrzymie, masywne, nieco uchylone podwoje.
Wślizgnąłem się przez jedną z tych szpar, wszedłem po zamiecionych, nagich
schodach, jałowych jak pustynia, i otworzyłem pierwsze z napotkanych drzwi.
Dwie kobiety, jedna gruba, a druga szczupła, siedziały na krzesłach wyplatanych
słomą, robiąc coś na drutach z czarnej wełny. Szczupła podniosła się i szła wprost
na mnie ze spuszczonymi oczyma - nie przestając poruszać drutami - i dopiero gdy
pomyślałem, że trzeba ustąpić jej z drogi jak lunatyczce, zatrzymała się i podniosła
oczy. Miała suknię prostą jak futerał od parasola; odwróciła się bez słowa i
zaprowadziła mnie do poczekalni. Wymieniłem swoje nazwisko i zacząłem się
rozglądać. W środku był stół z sosnowego drzewa, zwykłe krzesła stały pod
11
ścianami, w jednym końcu pokoju wisiała wielka, błyszcząca mapa, znaczona
wszystkimi kolorami tęczy. Była tam wielka ilość czerwieni - którą zawsze miło
jest widzieć, ponieważ z góry wiadomo, że odbywa się tam bardzo konkretna praca
- całe mnóstwo błękitu, trochę zieleni, pasma pomarańczowe, a na wschodnim
wybrzeżu purpurowa łata, aby pokazać, gdzie weseli pionierzy postępu popijają
wesołe piwo lager. Ale nie wybierałem się do żadnego z tych kolorów. Wybrałem
się do żółtego. W samym środku mapy - jak strzelił. I rzeka była tam także -
przykuwająca - śmiertelna - niby wąż. Brr! Otworzyły się drzwi, ukazała się
białowłosa głowa sekretarza o współczującym wyrazie twarzy i kościsty palec
kiwnął na mnie. Wszedłem do sanktuarium. Światło tu było przyćmione, a ciężkie
biurko przykucnęło w środku pokoju. Zza owego gmachu wynurzyło się zjawisko
bladej otyłości w surducie. Był to ów wielki człowiek we własnej osobie. Liczył
zapewne jakieś pięć stóp sześć cali, a dzierżył w ręku bardzo wiele milionów.
Podał mi dłoń, o ile pamiętam, szepnął coś nieokreślonego, wyraził uznanie dla
mojej francuszczyzny. Bon voyage.
Po upływie czterdziestu pięciu sekund mniej więcej znalazłem się znów w
poczekalni w towarzystwie współczującego sekretarza, który - strapiony i pełen
sympatii - dał mi do podpisania jakiś dokument. Zdaje mi się, że między innymi
zobowiązałem się do zachowania wszystkich handlowych sekretów. No i nie
zamierzam ich zdradzić.
Zacząłem odczuwać lekki niepokój. Wiecie, że nie jestem przyzwyczajony
do takich ceremonii, a przy tym w całej atmosferze było coś złowieszczego.
Zupełnie jakby mnie wtajemniczono w jakiś spisek - nie umiem tego określić -
jakby coś było niezupełnie w porządku; cieszyłem się, kiedym się stamtąd
wydostał. W przyległym pokoju owe dwie kobiety robiły gorączkowo na drutach
coś z czarnej wełny. Zjawiali się interesanci i młodsza z kobiet wprowadzając ich
chodziła tam i z powrotem. Stara siedziała na krześle. Płaskie sukienne pantofle
12
oparła o ogrzewacz do nóg, a na jej kolanach spoczywał kot. Na głowie miała jakąś
białą, wykrochmaloną historyjkę, brodawkę na policzku i okulary w srebrnej
oprawie zsunięte na koniec nosa. Popatrzyła na mnie znad szkieł. Zmieszał mnie
obojętny spokój tego szybkiego spojrzenia. Wprowadzono właśnie dwóch
młodzików o głupkowatych, wesołych twarzach, a stara rzuciła im takie samo
szybkie spojrzenie, mądre i obojętne. Zdawało się, że wie o nich wszystko, a także
i o mnie. Poczułem zabobonny lęk. Wydała mi się niesamowita i złowroga. Często
- gdy byłem już daleko - myślałem o tych dwóch kobietach, odźwiernych u wrót
Ciemności, robiących na drutach jakby ciepły całun z czarnej wełny;
wspominałem, jak jedna z nich wprowadza, wprowadza bez końca w nieznane, a
druga bada obojętnie starymi oczami wesołe i głupie twarze. Ave! stara
pracownico, migająca drutami nad czarną przędzą. Morituri te salutant. Niewielu z
tych, na których spojrzała, zobaczyło ją znowu - znacznie mniej niż połowa.
Czekała mnie jeszcze wizyta u doktora. Prosta formalność - zapewnił mnie
sekretarz z takim wyrazem twarzy, jak gdyby brał pokaźny udział we wszystkich
moich strapieniach. Jakiś młodzik w kapeluszu naciśniętym na lewą brew, zapewne
urzędnik - musieli tam być i urzędnicy w tej spółce, choć dom był cichy, jakby się
znajdował w mieście umarłych - zeszedł skądś z góry i poprowadził mnie.
Obszarpany był i zaniedbany, rękawy kurtki miał poplamione atramentem, a pod
brodą, przypominającą czubek starego buta, tkwił wielki, falisty krawat. Na
doktora było jeszcze trochę za wcześnie, więc zaproponowałem, żebyśmy się
czegoś napili, dzięki czemu mój towarzysz puścił wodze swej wesołości. Gdyśmy
już siedzieli przy kieliszkach wermutu, zaczął się unosić nad interesami spółki; od
słowa do słowa, wyraziłem mimochodem zdziwienie, że on sam nie wybiera się do
Afryki. Ochłódł natychmiast i stał się bardzo opanowany. - Nie taki dureń ze mnie,
na jakiego wyglądam, rzekł Platon do uczniów swoich - powiedział sentencjonalnie
i wychylił kieliszek z wielką stanowczością, po czym wstaliśmy z miejsc.
13
Stary doktor wziął mnie za puls myśląc najwidoczniej zupełnie o czym
innym. - W porządku, może pan jechać - mruknął i zapytał z pewną skwapliwością,
czybym mu nie pozwolił zmierzyć swej głowy. Odpowiedziałem: «dobrze» - nieco
tym zaskoczony, a on wyciągnął coś w rodzaju cyrkla i zrobił pomiary z tyłu, z
przodu i ze wszystkich stron, notując starannie. Był to nie ogolony człowieczek w
wytartym kaftanie podobnym do opończy i pantoflach; wyglądał na
nieszkodliwego durnia. - W interesie nauki - powiedział - proszę zawsze tych,
którzy tam jadą, aby mi pozwolili zmierzyć swe czaszki. - A gdy wracają, robi pan
to samo? - zapytałem. - Ach, nigdy się już z nimi nie stykam - zauważył - a przy
tym, widzi pan, zmiany zachodzą w środku. - Uśmiechnął się jak po
wypowiedzeniu przyjemnego żartu. - Więc pan tam jedzie. Świetnie. To bardzo
zajmujące. - Spojrzał na mnie badawczo i znów coś zanotował. - Czy nie było
kiedyś w pańskiej rodzinie wypadku obłąkania? - zapytał rzeczowym tonem.
Zaczynało mnie to mocno drażnić.
- Pan pyta o to również w interesie nauki?
- Byłoby rzeczą zajmującą - odpowiedział nie zwracając uwagi na moje
rozdrażnienie - gdyby można dla celów naukowych śledzić tam, na miejscu,
zmiany psychiczne zachodzące w jednostkach, ale... - Czy pan jest psychiatrą? -
przerwałem. - Każdy lekarz powinien być trochę psychiatrą - odparł z
niewzruszonym spokojem oryginał. - Mam pewną teoryjkę, do której
udowodnienia wy, panowie, udający się tam, musicie mi pomóc. To jest mój udział
w korzyściach, jakie kraj mój powinien osiągnąć z posiadania tej wspaniałej
kolonii. Bogactwa zostawiam innym. Proszę mi wybaczyć te pytania, ale pan jest
pierwszym Anglikiem, który się dostaje pod moją obserwację... - Pospieszyłem go
zapewnić, że nie jestem bynajmniej typowy. - Gdyby tak było - powiedziałem - nie
rozmawiałbym z panem w ten sposób.
- To, co pan mówi, jest dość głębokie i prawdopodobnie błędne -
14
odpowiedział ze śmiechem. - Niech pan się wystrzega irytacji jeszcze bardziej niż
przebywania na słońcu. Adieu. Jak to mówicie po angielsku, co? Good-bye. Aha!
Good-bye. Adieu. Pod zwrotnikami trzeba przede wszystkim zachować spokój.. . -
Podniósł ostrzegawczo palec... - Du calme, du calme. Adieu.
Pozostało mi jeszcze jedno - pożegnać się z moją znakomitą ciotką. Zastałem
ją tryumfującą. Wypiłem filiżankę herbaty - ostatnią filiżankę porządnej herbaty na
długi przeciąg czasu - i w pokoju, który wyglądał właśnie tak, jak sobie
wyobrażamy kobiecy salon, co podziałało na mnie niezmiernie kojąco, ucięliśmy
przy kominku długą, spokojną gawędę. W ciągu tych zwierzeń zrozumiałem, że
opisano mnie żonie wysokiego dygnitarza - i poza tym Bóg raczy wiedzieć ilu
innym osobom - jako wyjątkową i szczególnie obdarzoną przez los istotę,
człowieka opatrznościowego dla spółki, jakiego się często nie spotyka. Miłosierny
Boże! a ja miałem objąć komendę na jakimś tam rzecznym parowczyku,
zaopatrzonym w mizerną gwizdawkę. Okazało się przy tym, że jestem także
Działaczem, przez duże «D» - rozumiecie. Niby wysłańcem świata, niby apostołem
pośledniejszego gatunku. W owych czasach wygadywano masę takich bredni w
druku i słowie, i zacna moja ciotka, żyjąca pośrodku tej całej blagi, straciła
równowagę. Póty rozprawiała o tym, że «trzeba oduczyć miliony tych ciemnych
ludzi od wstrętnych obyczajów życia», aż wreszcie - daję wam słowo - zrobiło mi
się jakoś głupio. Ośmieliłem się nadmienić, że przecież spółka została założona dla
zysku.
- Zapominasz, kochany Charlie, że każda praca zasługuje na zapłatę -
powiedziała wesoło. To szczególne, jak dalece kobiety nie mają poczucia
rzeczywistości. Żyją we własnym świecie, który właściwie nigdy nie istniał i
istnieć nie może. Jest na to o wiele za piękny, a gdyby można taki świat zbudować,
rozleciałby się przed zachodem słońca. Pierwszy lepszy nieznośny fakt, z którym
my, mężczyźni, współżyjemy zgodnie od chwili stworzenia, wyrwałby się i dałby
15
w łeb całej historii.
Zostałem uściskany, przykazano mi, abym nosił flanelę, abym często
pisywał, i tak dalej - i pożegnałem się. Na ulicy - nie wiem dlaczego - opanowało
mnie dziwne wrażenie, że jestem oszustem. Dziwna rzecz, że ja, który przywykłem
był wyruszać w jakąkolwiek stronę świata w przeciągu dwudziestu czterech
godzin, poświęcając temu mniej uwagi niż inni przejściu na drugą stronę ulicy,
miałem chwilę, nie powiem, wahania, ale ociągania się i lęku wobec tak zwykłego
przedsięwzięcia. Najlepiej wam to wytłumaczę, kiedy powiem, że przez parę
sekund doznałem uczucia, jakbym się wybierał nie do środka jakiegoś kontynentu,
ale do środka ziemi.
Wsiadłem na francuski parowiec, który zawijał do wszystkich zakazanych
portów, jakie Francuzi mają tam po drodze - jedynie po to, o ile się mogłem
połapać, aby wysadzać na ląd żołnierzy i urzędników komory celnej.
Przypatrywałem się wybrzeżu. Obserwowanie brzegu, który przesuwa się koło
okrętu, przypomina rozwiązywanie zagadki. Oto leży przed wami wybrzeże,
uśmiechnięte, chmurne, powabne, wspaniałe, nędzne, banalne albo dzikie - a
zawsze nieme, choć zdaje się szeptać: chodź i przekonaj się. A ten brzeg był prawie
zupełnie bez charakteru, jakby się jeszcze nie ukształtował, a wygląd miał ponury i
monotonny. Skraj olbrzymiej dżungli - o zieleni tak ciemnej, że wydawała się
prawie czarna - obramowany białą frędzlą nadbrzeżnych fal, biegł prosto jak
nakreślony przy pomocy linijki - daleko, hen, daleko wzdłuż błękitnego morza,
którego połysk był przyćmiony przez pełzającą mgłę. Słońce paliło okrutnie,
ziemia zdawała się błyszczeć i ociekać kroplami pary. Gdzieniegdzie
popielatobiałe plamki ukazywały się grupkami na wybrzeżu poza białą linią fal;
może powiewały nad nimi flagi. Były to osady liczące po kilka wieków, a jednak
nie większe niż główki od szpilek na nietkniętym obszarze kraju. Statek sunął
ciężko wzdłuż brzegu, zatrzymywał się, wysadzał żołnierzy; jechał dalej, wysadzał
16
urzędników komory celnej, aby pobierali cło na wybrzeżu, które wyglądało jak
pustka zapomniana przez Boga, z zagubioną w niej blaszaną szopą i słupem od
flagi; i znów wysadzał żołnierzy - prawdopodobnie, aby pilnowali urzędników
komory celnej. Mówiono mi, że kilku z nich utonęło w nadbrzeżnych falach, ale
nikt nie zdawał się o to troszczyć. Wyrzucono ich tam po prostu i płynęliśmy dalej.
Dzień po dniu brzeg wyglądał tak samo, jakbyśmy nie poruszali się wcale;
przepływaliśmy koło różnych miejsc - osad handlowych - o nazwach takich jak
Gran'Bassam, Little Popo; nazwach, które zdawały się należeć do jakiejś plugawej
farsy odgrywanej na tle posępnej kurtyny. Bezczynność pasażera, osamotnienie
wśród tych wszystkich ludzi, z którymi nie miałem żadnych punktów stycznych,
oleiste i leniwe morze, jednostajna posępność wybrzeża trzymały mnie jakby z dala
od rzeczywistości - uwikłanego w sieci żałobnej i bezsensownej ułudy. Głos
nadbrzeżnych fal, dochodzący niekiedy, stanowił dla mnie prawdziwą
przyjemność, jak odezwanie się brata. Był to objaw naturalny, coś, co miało swoją
przyczynę i jakieś znaczenie. Niekiedy łódź z wybrzeża dawała mi chwilowy
kontakt z rzeczywistością. Wiosłowali w niej czarni ludzie. Można było z daleka
dojrzeć połyskujące białka ich oczu. Krzyczeli, śpiewali; ciała ich oblewał pot,
twarze przypominały groteskowe maski; ale mieli kości, muskuły, dziką
żywotność, intensywną energię w ruchach, co było równie naturalne i prawdziwe
jak fale rozbijające się o brzeg. Ich obecność nie wymagała usprawiedliwienia.
Widok tych ludzi stanowił wielką pociechę. Przez pewien czas czułem, że należę
jeszcze do świata prostych faktów; ale to nie trwało długo. Zawsze coś zaszło i
przepłoszyło to uczucie. Raz, pamiętam, natknęliśmy się na statek wojenny
zakotwiczony daleko od brzegu. Na lądzie nie było nawet szopy, a jednak statek
ostrzeliwał gąszcz. Okazało się, że Francuzi właśnie prowadzą w tamtych
okolicach jedną ze swoich wojen. Flaga statku zwisała jak łachman; lufy długich,
sześciocalowych armat wystawały ze wszystkich stron niskiego kadłuba; statek
17
wznosił się leniwie i opadał na tłustej, mulistej fali, chwiejąc cienkimi masztami.
Wśród niezmierzonej pustki ziemi, nieba i wody tkwił ten niepojęty okręt i strzelał
w głąb kontynentu. Bum! odzywała się jedna z sześciocalowych armat; drobny
płomyk wyskakiwał i znikał, niewielki kłąb białego dymu rozpływał się w
powietrzu, drobny pocisk zaskrzeczał słabo - i nic nie następowało. Nic nastąpić
nie mogło. Było w tym działaniu coś obłąkanego, widok przypominał ponurą
krotochwilę i nie rozproszył tego wrażenia jakiś człowiek z pokładu zapewniający
mnie poważnie, że tam jest obóz krajowców - nazywał ich nieprzyjaciółmi! -
ukryty gdzieś w głębi.
Doręczyliśmy wojennemu statkowi listy (mówiono mi, że ludzie na tym
samotnym okręcie umierają na febrę przeciętnie po trzech dziennie) i popłynęliśmy
dalej. Odwiedziliśmy jeszcze kilka innych miejscowości o nazwach jak z farsy,
gdzie śmierć i handel wiodą wesoły taniec wśród cichej atmosfery nasyconej
zapachem ziemi, niby w przegrzanych katakumbach; płynęliśmy wzdłuż
bezkształtnego wybrzeża obramionego pianą niebezpiecznych nadbrzeżnych fal,
jakby sama Przyroda usiłowała odeprzeć intruzów; wsuwaliśmy się w ujścia rzek -
strumieni śmierci toczących się wśród życia - których brzegi rozpadały się w błoto,
których wody, zgęszczone w szlam, ogarniały poskręcane mangrowie, zdające się
wić przed naszym wzrokiem w ostatecznej, bezsilnej rozpaczy. Nie zatrzymaliśmy
się nigdzie tak długo, aby można było doznać szczegółowszych wrażeń, ale ogólne
uczucie nieokreślonego i dotkliwego zdziwienia wciąż we mnie wzrastało. Była to
jakby uciążliwa pielgrzymka wśród zapowiedzi nocnych zmór.
Minęło z góry trzydzieści dni, nim zobaczyłem ujście wielkiej rzeki.
Zakotwiczyliśmy naprzeciw siedziby rządowej. Ale moja praca miała się zacząć
dopiero o dwieście mil dalej. Toteż wyruszyłem możliwie najprędzej do
miejscowości położonej trzydzieści mil w górę rzeki.
Odbyłem drogę na małym morskim parowcu. Kapitan, Szwed, wiedział, że
18
jestem marynarzem, i zaprosił mnie na mostek. Był to człowiek młody, szczupły,
nasępiony blondyn; włosy miał rzadkie i powłóczył nogami. Gdyśmy odbijali od
lichego pomościku, wskazał pogardliwie głową na brzeg. - Mieszkał pan tam? -
zapytał. - Tak - odpowiedziałem. - Niezłe okazy ci rządowi faceci, co? - mówił
dalej po angielsku z wielką precyzją i głębokim rozgoryczeniem. - Zabawne, czego
to się niektórzy ludzie nie podejmą za parę franków na miesiąc. Chciałbym
wiedzieć, co się z takimi dzieje, kiedy się znajdą tam w górze rzeki? -
Odpowiedziałem, że mam nadzieję wkrótce się o tym przekonać. - Więc to ta-a-k! -
wykrzyknął. Przeszedł w poprzek statku powłócząc nogami i zerkając czujnie ku
przodowi. - Niech pan nie będzie zanadto pewien siebie - mówił dalej. - Parę dni
temu odczepiłem człowieka, który się powiesił na drodze. Był to też Szwed. -
Powiesił się! Dlaczego, na miłość boską? - wykrzyknąłem. Kapitan patrzył wciąż
bacznie ku przodowi. - Któż to wie? Może nie mógł znieść słońca, a może i kraju.
Wreszcie dotarliśmy do miejsca, gdzie rzeka się rozszerzała. Ukazało się
skaliste urwisko, wały wydobytej ziemi na brzegu, domy na wzgórzu; inne domki o
żelaznych dachach tkwiły wśród pustki porytej wykopanymi jamami lub
przywierały do stoku. Nieustanny szum wody na progu rzecznym unosił się nad
tym wizerunkiem zamieszkałej pustyni. Gromada ludzi, przeważnie czarnych i
nagich, roiła się jak mrówki. Pomost wstępował w rzekę. Od czasu do czasu
oślepiające słońce zalewało nagle to wszystko wzmocnionym jeszcze blaskiem. -
Oto stacja waszej spółki - rzekł Szwed wskazując trzy drewniane budynki podobne
do baraków, stojące na skalistej pochyłości. - Odeślę tam panu rzeczy. Cztery
skrzynie, tak? Dobrze. Żegnam pana.
Natknąłem się na kocioł poniewierający się w trawie i znalazłem ścieżkę
prowadzącą na wzgórze. Skręcała w bok z powodu leżących na drodze głazów i
małego wagonika przewróconego do góry kołami. Jednego z nich brakowało.
Wagonik wyglądał tak martwo, jakby był trupem jakiegoś zwierzęcia. Natrafiłem
19
znów na rozlatujące się maszyny, na stos zardzewiałych gwoździ. Po lewej stronie
kępa drzew rzucała nieco cienia, w którym jakieś ciemne kształty zdawały się
lekko poruszać. Przymrużyłem oczy; ścieżka była stroma. Na prawo zadźwięczał
róg i spostrzegłem, że czarni się rozbiegają. Ciężki i głuchy huk wstrząsnął ziemią,
kłąb dymu wydobył się ze skały, i to było wszystko. Żadna zmiana w skale nie
zaszła. Budowano tam kolej. Owa skała nie mogła przeszkadzać w robocie, ale
bezcelowe jej wysadzanie było całą pracą, jaką wykonywano.
Usłyszałem za sobą lekki brzęk i odwróciłem głowę. Sześciu czarnych ludzi
szło ścieżką gęsiego, dążąc z trudem pod górę. Szli powoli, wyprostowani, niosąc
na głowie małe kosze pełne ziemi, a brzęk towarzyszył miarowo ich krokom.
Wkoło bioder mieli przepaski z czarnych łachmanów, których krótkie końce
chwiały się z tyłu jak ogony. Można było policzyć wszystkie żebra tych ludzi;
stawy ich członków wyglądały jak węzły na linie. Każdy miał na szyi żelazną
obrożę, a wszyscy byli połączeni łańcuchem, którego ogniwa kołysały się między
nimi rytmicznym dźwiękiem. Drugi wybuch rozległ się od strony tej samej skały i
przypomniał mi nagle ów statek wojenny, któremu się przypatrywałem, gdy
strzelał w głąb kontynentu. Był to ten sam rodzaj złowieszczego huku; ale tych
ludzi żadną miarą nie można było nazwać nieprzyjaciółmi - nawet przy
największym wysiłku wyobraźni. Nazywano ich zatem zbrodniarzami, a
pogwałcone przez nich prawo, tak jak i pękające pociski, przybyły od morza -
niezbadane, tajemnicze. Wychudłe piersi Murzynów dyszały równocześnie, rozdęte
gwałtownie nozdrza drgały, oczy patrzyły kamiennym wzrokiem w górę przed
siebie. Przeszli o sześć cali ode mnie nie rzuciwszy mi nawet spojrzenia, z zupełną,
śmiertelną obojętnością dzikich, którzy są nieszczęśliwi. W ślad za tym surowym
materiałem jeden z nawróconych krajowców - rezultat działania nowych sił - wlókł
się zgnębiony, trzymając strzelbę przez środek. Miał na sobie mundurową kurtkę, u
której brakowało guzika, i spostrzegłszy na ścieżce białego, podniósł z pośpiechem
20
broń na ramię. Była to zwykła ostrożność; nie mógł poznać od razu, kim jestem,
ponieważ biali są na odległość bardzo do siebie podobni. Uspokoił się szybko i
wykrzywił twarz, pokazując białe zęby w szerokim, łotrowskim uśmiechu, przy
czym ogarnął spojrzeniem powierzonych mu ludzi, jakby poczuwał się do
koleżeństwa ze mną w pełnieniu wzniosłych obowiązków. Przecież ja byłem
również cząstką wielkiej sprawy, tych wzniosłych i słusznych poczynań. Zamiast
iść w górę, odwróciłem się i zacząłem schodzić na lewo. Chciałem, aby ci
więźniowie skuci łańcuchem zniknęli mi z oczu, zanim znów zacznę się wspinać.
Wiecie, że specjalnie czuły nie jestem; wypadało mi nieraz i zadawać ciosy, i
odbierać je. Czasem musiałem się bronić, a czasem atakować - co jest tylko pewną
formą obrony - nie zastanawiając się wiele, zgodnie z wymaganiami życia, w jakie
wdepnąłem. Widywałem szatana przemocy i szatana chciwości, i szatana
pożądliwości; ale na Boga! byli to silni, jurni szatani o ognistych ślepiach, którzy
rządzili i powodowali ludźmi - ludźmi, mówię wam. Lecz stojąc tam, na zboczu
wzgórza, poczułem, że pod oślepiającym blaskiem słońca w tym kraju zapoznam
się z rozlazłym, kłamliwym, bladookim diabłem, opiekunem drapieżnego i
bezlitosnego szaleństwa. Jak chytry umiał być także, przekonałem się dopiero po
kilku miesiącach i o tysiąc mil dalej. Zatrzymałem się, przerażony, jak gdyby mnie
ktoś ostrzegł. Wreszcie zacząłem schodzić na ukos ze wzgórza kierując się ku
drzewom, które przedtem widziałem.
Obszedłem wielką dziurę, wykopaną przez kogoś na zboczu w celu
niemożliwym do przeniknięcia. Nie wyglądała w każdym razie ani na
kamieniołom, ani na jamę, z której wybrano piasek. Była to po prostu dziura. Może
miała coś wspólnego z filantropijnym zamiarem dostarczenia zbrodniarzom
jakiegoś zajęcia. Nie wiem. Potem znów o mało co nie wpadłem do bardzo wąskiej
szczeliny wyglądającej na zboczu jak nieznaczna blizna. Odkryłem, że wrzucono
tam całe mnóstwo rur sprowadzonych dla zdrenowania osady. Potłukły się co do
21
jednej. Był to objaw rozpasanego niszczycielstwa. Dotarłem wreszcie do drzew.
Zamierzałem powałęsać się trochę w ich cieniu; ale ledwie się tam znalazłem,
wydało mi się, że przestąpiłem ponury krąg jakiegoś inferno. Pobliski przełom
rzeki wytwarzał nieustanny, jednostajny, ślepy, gwałtowny hałas, przepełniający
tajemniczym rytmem żałobny spokój gaju, jak gdyby gwałtowny rytm rozpędzonej
ziemi stał się nagle słyszalny wśród drzew, gdzie się nie czuło najlżejszego
powiewu, gdzie nie drgnął żaden listek.
Czarne kształty czołgały się, leżały, siedziały między drzewami, opierając
się o pnie, tuliły się do ziemi - to widzialne, to przesłonięte mętnym półmrokiem -
we wszelkich możliwych postawach bólu, zgnębienia i rozpaczy. Rozległ się
znowu wybuch miny w skale i ziemia wzdrygnęła się lekko pod mymi nogami.
Praca posuwała się naprzód. Praca! A tutaj było miejsce, gdzie niektórzy jej
wykonawcy usunęli się, aby umrzeć.
Umierali powoli - to nie ulegało wątpliwości. Nie byli nieprzyjaciółmi, nie
byli zbrodniarzami, nie zostało w nich już nic ziemskiego - były to tylko czarne
cienie choroby i głodu, leżące bezwładnie w zielonawym mroku. Ściągnięci ze
wszystkich zakątków wybrzeża na podstawie legalnych kontraktów, rzuceni w
nieodpowiednie warunki, żywieni nie znaną im strawą, osłabli, stali się niezdolni
do pracy; pozwolono im wreszcie odpełznąć i wypoczywać. Te konające postacie
były wolne jak powietrze - i prawie równie niematerialne. Zacząłem rozróżniać
połysk oczu pod drzewami. Potem, spojrzawszy w dół, zobaczyłem twarz tuż koło
mej ręki. Czarne kości leżały wyciągnięte na ziemi, opierając się ramieniem o
drzewo; powieki podniosły się z wolna i zapadłe oczy spojrzały na mnie, olbrzymie
i nieprzytomne; w głębi orbit zatliło się jakby ślepe, białe światełko i gasło powoli.
Ów człowiek wyglądał na młodego - prawie chłopca - ale wiecie, że trudno się w
nich połapać. Nie miałem pojęcia, co bym mógł zrobić dla niego, i tylko podałem
mu suchar ofiarowany mi na okręcie przez zacnego Szweda. Palce biedaka
22
zamknęły się powoli wkoło suchara i trzymały go - był to ostatni ruch, jaki
dostrzegłem, ostatnie spojrzenie. Naokoło szyi miał zawiązane pasemko białej
wełnianej przędzy. Dlaczego? Skąd je wydostał? Czy to był jakiś znak szczególny -
czy ozdoba - czy amulet - czy akt błagalny? Czy była w ogóle jakaś myśl z tym
związana? Dziwnie niepokojąco wyglądała na czarnej szyi ta odrobina białej
przędzy zza mórz.
Niedaleko tego samego drzewa jeszcze dwie wiązki kątów ostrych siedziały
z podciągniętymi nogami. Jedna z nich oparła brodę o kolana, patrząc w próżnię w
przerażający, nieznośny sposób; obok bratnia mara podtrzymywała sobie czoło,
jakby owładnięta wielkim znużeniem; inne jeszcze były rozrzucone wokoło,
poskręcane we wszystkich możliwych pozach, pełnych wyczerpania, jak na obrazie
rzezi lub moru. Gdy stałem, porażony grozą, jedna z tych istot podniosła się na ręce
i kolana i powędrowała na czworakach w stronę rzeki, aby się napić. Chłeptała
wodę z dłoni, potem usiadła na słońcu skrzyżowawszy przed sobą golenie, a w
chwilę później wełnista głowa opadła jej na piersi.
Miałem już dosyć tego wałęsania się w cieniu i pośpieszyłem ku stacji. W
pobliżu zabudowań spotkałem białego, ubranego z tak nieoczekiwaną elegancją, że
w pierwszej chwili wziąłem go za coś w rodzaju wizji. Zobaczyłem wysoki,
nakrochmalony kołnierzyk, białe mankiety, lekką alpakową kurtkę, śnieżne
spodnie, jasny krawat i lakierki. Kapelusza nie miał. Włosy jego były rozdzielone,
wyczesane i wypomadowane, a w dużej białej ręce niósł parasol z zieloną
podszewką. Był zdumiewający; za jego uchem tkwiło pióro.
Podałem dłoń temu cudu i dowiedziałem się, że to jest główny buchalter
spółki i że całą księgowość prowadzi się właśnie na tej stacji. Powiedział, iż
wyszedł tylko na chwilę, aby «odetchnąć świeżym powietrzem». To wyrażenie
brzmiało bardzo dziwacznie, budząc asocjacje biurowego, siedzącego życia. Nie
byłbym wam wcale wspominał o tym urzędniku, ale z jego ust usłyszałem po raz
23
pierwszy nazwisko agenta, który tak nierozerwalnie się łączy z mymi
wspomnieniami z tego okresu. A przy tym poczułem dla faceta szacunek. Tak;
czułem szacunek dla jego kołnierzyków, szerokich mankietów, wyczesanej
czupryny. Wyglądał niewątpliwie jak lalka od fryzjera, ale wśród wielkiego
rozprzężenia w całym kraju dbał o swą powierzchowność. To się nazywa trzymać
fason. Jego nakrochmalone kołnierzyki i gorsy od koszul były wynikiem siły
charakteru. Bawił tu już blisko trzy lata; i nie mogłem się kiedyś powstrzymać od
zapytania, skąd wytrzasnął taką bieliznę? Zaczerwienił się leciutko i rzekł
skromnie: - Wyuczyłem jedną z tutejszych kobiet kręcących się przy stacji. To było
trudne. Nie smakowała jej ta robota. - Takim sposobem człowiek ten rzeczywiście
czegoś dokazał. A przy tym był szczerze oddany swoim księgom, które
utrzymywał we wzorowym porządku.
Poza tym wszystko na stacji było w nieładzie - głowy, rzeczy, budynki.
Długie sznury pokrytych kurzem Murzynów o płaskich stopach przybywały i
odchodziły; potok wszelakiej manufaktury, lichych perkali, paciorków i
miedzianego drutu odpływał w głąb ciemności, skąd sączyła się w zamian
drogocenna kość słoniowa.
Musiałem czekać na stacji przez dziesięć dni - całą wieczność. Mieszkałem
w chacie na dziedzińcu, ale żeby się wyrwać czasem z tego chaosu, zawadzałem o
biuro buchaltera. Zbudowane było z poziomych desek tak licho dopasowanych, że
kiedy księgowy pochylał się nad swoim wysokim biurkiem, poprzekreślany był od
stóp do głów wąskimi paskami światła. W pokoju było jasno bez otwierania
wielkiej okiennicy. Przy tym panował tam upał; wielkie muchy brzęczały szatańsko
i nie kłuły, lecz raniły. Siadywałem zwykle na podłodze, podczas gdy buchalter o
nieskazitelnej powierzchowności (nieco nawet uperfumowany) sterczał na
wysokim stołku i pisał, pisał. Czasem wstawał, aby rozprostować kości. Kiedy
wtaczano łóżko na kółkach z chorym (jakimś agentem, który zasłabł w górnych
24
okolicach rzeki), przejawiał lekkie rozdrażnienie. - Jęki chorego - mówił -
rozpraszają moją uwagę. A bez tego niezmiernie jest trudno ustrzec się błędów
rachunkowych w tym klimacie.
Pewnego dnia zauważył nie podnosząc głowy: - Tam w głębi kraju spotka
się pan z pewnością z panem Kurtzem - Gdy zapytałem, kim jest pan Kurtz,
odpowiedział, że to jeden z głównych agentów, spostrzegłszy, iż mnie ta
informacja rozczarowała, dodał powoli, odkładając pióro:- Bardzo wybitny
człowiek. - Dowiedziałem się dalej od niego, że pan Kurtz jest kierownikiem
handlowej stacji, bardzo ważnej stacji, we właściwym kraju kości słoniowej, w
samym centrum. Przysyła tyle kości słoniowej co wszyscy inni razem wzięci...
Zaczął znów pisać. Z chorym było tak źle, że nawet nie jęczał. Muchy bzykały
wśród wielkiego spokoju.
Nagle usłyszałem wzrastający gwar i głośny tupot kroków. Przybyła
karawana. Gwałtowny bełkot złożony z dziwacznych dźwięków wybuchnął po
drugiej stronie desek. Wszyscy tragarze mówili jednocześnie, a wśród tego hałasu
rozległ się żałosny głos głównego agenta, który wołał po raz dwudziesty tego dnia,
że ma już tego dosyć... Wstał powoli z krzesła. - Cóż to za okropny hałas -
powiedział. Przeszedł po cichu przez pokój, aby spojrzeć na chorego, i odezwał się
do mnie wracając: - On nie słyszy. - Jak to, umarł? - spytałem przestraszony. - Nie,
jeszcze nie - odpowiedział z wielkim spokojem. Potem dodał kiwnąwszy głową w
stronę zgiełku na dziedzińcu: - Kiedy człowiek musi wciągać, jak się należy,
pozycje, zaczyna czuć do tych dzikich nienawiść - śmiertelną nienawiść. - Zamyślił
się chwilę. - Jak pan zobaczy pana Kurtza - ciągnął dalej - niech mu pan powie ode
mnie, że wszystko tutaj - spojrzał na biurko - jest w zupełnym porządku. Nie lubię
pisać do niego, z tymi naszymi posłańcami nie wiadomo nigdy, do czyich rąk list
może się dostać tam, na tej Stacji Centralnej. - Patrzył we mnie przez chwilę
łagodnymi, wypukłymi oczyma. - O, ten to zajdzie daleko, bardzo daleko - zaczął
25
znów. - Zajmie wkrótce ważne stanowisko w administracji. Postanowili tak ci u
góry, Rada w Europie, rozumie pan.
Zabrał się znów do pracy. Hałas na zewnątrz ustał; wychodząc z chaty
zatrzymałem się na progu. Wśród spokojnego brzęczenia much agent wracający do
kraju leżał czerwony i nieczuły na wszystko; drugi zaś, pochylony nad swymi
księgami, wciągał poprawnie pozycje różnych idealnie poprawnych transakcji; a
pięćdziesiąt stóp poniżej progu chaty widać było nieruchome wierzchołki drzew w
gaju śmierci.
Następnego dnia opuściłem nareszcie stację razem z karawaną złożoną z
sześćdziesięciu ludzi, wyruszając na dwustumilowy marsz.
Nie warto rozwodzić się nad tym. Wszędzie ścieżki i ścieżki, wydeptana sieć
ścieżek snujących się po pustym kraju przez wysoką trawę, przez spaloną trawę,
przez gąszcz, na dół i w górę przez chłodne wąwozy, w górę i na dół po
kamienistych pagórkach rozprażonych przez upał; a przy tym samotność, zupełna
samotność - nikogo, ani jednej chaty. Ludność wyniosła się stamtąd już dawno.
Gdyby tak cała masa tajemniczych Murzynów, uzbrojonych w straszliwy oręż
wszelkiego rodzaju, zaczęła nagle podróżować drogą między Deal a Gravesend,
łapiąc na prawo i lewo parobków do dźwigania ciężkich juków, wyobrażam sobie,
że każdy folwark i każda wieś w tych okolicach opróżniłyby się bardzo szybko.
Ale tutaj i zabudowania znikły również. Przechodziłem jednak przez kilka
opuszczonych wsi. Jest coś wzruszająco dziecinnego w ruinach ścian z trawy.
Dzień po dniu słyszałem za sobą tupot i szelest sześćdziesięciu par bosych nóg, a
każda para dźwigała sześćdziesięciofuntowy ciężar. Rozbijanie obozu, gotowanie,
sen, zwijanie obozu, marsz. Od czasu do czasu spoczywający w wysokiej trawie
blisko ścieżki tragarz, który padł martwy w uprzęży, a obok niego pusta tykwa na
wodę i długi kij. Wielka cisza naokoło nas i w górze. Niekiedy wśród spokojnej
nocy drganie dalekich bębnów, to wznoszące się, to opadające drganie rozległe i
26
słabe; dźwięk dziwaczny, pociągający, sugestywny i dziki - o znaczeniu może
równie głębokim jak dźwięk dzwonów w kraju chrześcijańskim. Raz biały w
rozpiętym mundurze, obozujący na ścieżce ze zbrojną eskortą złożoną z
wychudłych Zanzibarczyków; bardzo gościnny i podochocony, żeby nie
powiedzieć - pijany. Oświadczył, że pilnuje porządku na drogach. Nie mogę
powiedzieć, abym widział jaką drogę lub jakikolwiek porządek, chyba że ciało
Murzyna w średnim wieku - z dziurą od kuli w czole - o które dosłownie
potknąłem się trzy mile dalej, można uznać za trwałe zaprowadzenie porządku.
Podróżował ze mną także pewien biały, niezły sobie człowiek, ale nieco zbyt otyły;
miał przy tym nieznośny zwyczaj: mdlał na rozpalonych zboczach, w odległości
całych mil od najmniejszego skrawka cienia i od wody. Przyznacie, że można się
czuć rozdrażnionym, kiedy trzeba trzymać własną marynarkę niby parasol nad
czyjąś głową, póki ten ktoś nie przyjdzie do siebie. Nie mogłem się raz
powstrzymać od zapytania, po co on się tu w ogóle wybrał. - Żeby zarobić,
naturalnie, a cóż pan sobie myśli? - odrzekł pogardliwie. Potem dostał gorączki i
trzeba go było nieść w hamaku zawieszonym na tyce. Ponieważ ważył dwieście
dwadzieścia cztery funty, miałem ciągłe awantury z tragarzami. Narowili się,
uciekali, wymykali się z swymi jukami w ciemność - prawie bunt. Tedy pewnego
wieczoru wyciąłem do nich po angielsku mowę z gestami, z których ani jeden nie
uszedł sześćdziesięciu parom oczu patrzących we mnie, i następnego dnia
wyprawiłem hamak jak się patrzy na czele karawany. W godzinę później
natknąłem się na ten cały interes porzucony w krzakach - na mego towarzysza,
hamak, jęki, koce, przerażenie. Ciężka tyka zdarła biedakowi skórę z nosa. Nalegał
usilnie, abym kogoś zabił, ale w pobliżu nie było ani śladu tragarza.
Przypomniałem sobie starego doktora: «Z punktu widzenia nauki byłoby ciekawe
śledzić na miejscu zmiany psychiczne zachodzące w jednostkach». Czułem, że
staję się interesujący dla nauki. Ale to nie należy do rzeczy. Piętnastego dnia
27
ujrzałem znów wielką rzekę i dowlokłem się do Stacji Centralnej. Znajdowała się
nad małą zatoczką, wśród krzewów i lasu; z jednej strony przylegało do niej miłe,
woniejące bagno, z trzech pozostałych była otoczona koślawym płotem z sitowia.
Zaniedbany otwór w płocie stanowił jedyną bramę i wystarczało rzucić okiem, aby
się przekonać, że włada tu rozlazły diabeł. Biali ludzie z długimi kijami w rękach
wysunęli się ospale spośród budynków, przywlekli się, aby na mnie spojrzeć, i
znikli z widoku. Jeden z nich, tęgi, porywczy facet o czarnych wąsach,
dowiedziawszy się, kim jestem poinformował mnie bardzo potoczyście, odbiegając
często od tematu, że mój parowiec znajduje się na dnie rzeki. Jakby we mnie
piorun strzelił. Co? jak to, dlaczego? O, wszystko w porządku. Sam dyrektor był
przy tym. Nie ma podstaw do żadnych zarzutów. - Wszyscy zachowali się
wspaniale, wspaniale! Musi pan pójść i zobaczyć się natychmiast z głównym
dyrektorem - ciągnął podniecony. - Czeka na pana!
Nie od razu zrozumiałem właściwe znaczenie tego rozbicia. Mam wrażenie,
że już teraz rozumiem, ale pewny nie jestem bynajmniej. Kiedy o tym myślę,
wydaje mi się, że wypadek był naprawdę zbyt idiotyczny, aby mógł być zupełnie
naturalny. A jednak... Ale w owej chwili wyglądał po prostu jak jakaś przeklęta
przeszkoda. Parowiec zatonął. Przed dwoma dniami wyruszyli w nagłym pośpiechu
w górę rzeki z dyrektorem na pokładzie, pod komendą jakiegoś ochotniczego
kapitana, i zanim upłynęły trzy godziny, wybili o kamienie dno statku, który
zatonął przy południowym brzegu. Zapytałem siebie, co tu mam właściwie do
roboty, teraz gdy mój statek przepadł. A w rzeczywistości czekała moc pracy przy
wyławianiu z rzeki mego dowództwa. Musiałem wziąć się do tego zaraz na drugi
dzień. Wydobycie statku, a potem naprawa, gdy już ściągnąłem na stację wszystkie
części, trwały kilka miesięcy.
Pierwsza moja rozmowa z dyrektorem była osobliwa. Nie poprosił wcale,
żebym usiadł, choć przeszedłem tego ranka dwadzieścia mil. Miał pospolitą cerę, 